Na pierwszy rzut oka w grze nic się nie zmieniło w stosunku do poprzednich odsłon. Lara znowu odblokowuje podobne umiejętności, wzbogacone kilkoma dodatkami, jak na przykład możliwością przygotowywania halucynogennych strzał z pozyskiwanych z robali toksyn, które działają w identyczny sposób jak w serii Assassin’s Creed, wywołując niekontrolowaną agresję wobec sojuszników. Ulepszamy zdolności bojowe, związane z polowaniem i survivalem. Największą nowością jest jednak możliwość nurkowania, niezbędna nie tylko w kampanii, ale także w docieraniu do opcjonalnych grobowców. Drzewko umiejętności pozwala na powiększanie pojemności płuc bohaterki, ułatwiając trochę dłuższe przebywanie pod wodą, w której zresztą roi się od niebezpieczeństw. Wielkie mureny są jeszcze do pokonania, ale natknięcie się na stado krwiożerczych piranii definitywnie kończy zabawę. Przedpremierowe pokazy raczej utwierdzały nas w przekonaniu, że ekipa z Montrealu, która jest odpowiedzialna za tę część cyklu, poszła na łatwiznę i zadowoliła się brakiem większych zmian w mechanice rozgrywki. Lara może robić wszystko to, co robiła wcześniej, ale gra została skonstruowana tak, że niektórych z tych rozwiązań nie ma potrzeby wykorzystywać. Walka czekanem była bardzo ważna w „dwójce”, ale w „trójce” użyłem go do tego celu może ze dwa razy. Teraz bohaterka zarzyna wrogów z ukrycia przy pomocy wielkiego noża. Niby drobna różnica, ale tak naprawdę to istota zmian, jakich dokonał kanadyjski deweloper. Podobnie jest w kampanii z płonącymi strzałami czy zablokowanymi przejściami, które trzeba rozwalić ze strzelby. Dość powiedzieć, że dostęp do tej ostatniej opcji otrzymujemy dopiero po kilkunastu godzinach zabawy! Ostra sieczka zamieniła się w rasową skradankę. Lara może przywierać plecami do ścian pokrytych roślinnością. Wysmarowana błotem na twarzy staje się mniej widoczna dla przeciwników. Włączenie specjalnego instynktu pozwala jej stwierdzić, którego wroga da się wykończyć w taki sposób, by nie zostało to zauważone przez pozostałych. W takich momentach rezygnuje się czasem nawet ze strzelania z łuku, bo jest to zbyt niebezpieczne ze względu na gości w hełmach ochronnych (strzał z łuku tylko strąca im hełm z głowy i jednocześnie ujawnia pozycję Lary). Odwracanie uwagi, podchody i cierpliwość dają lepsze rezultaty. Po odblokowaniu toksyn część skradankowa staje się o wiele łatwiejsza – pod warunkiem, że zgromadziliśmy dostateczną ilość jadu, żeby wytworzyć odpowiednie strzały. Nie obyło się też bez sytuacji, w której za broń musi wystarczyć sam nóż.