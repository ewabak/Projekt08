Najnowszy dodatek do The Sims 4 powinien przypaść do gustu wszystkim fanom popularnej serii oraz miłośnikom domowych zwierząt. Sporo nowości uatrakcyjnia rozgrywkę, zapewniając kolejne godziny dobrej zabawy. Jak każde większe rozszerzenie, tak i Psy i Koty nie ograniczają się jedynie do dodania kilku przedmiotów i elementów zabudowy. Tym razem na pierwszy plan wysuwają się tytułowe czworonogi, które w końcu mogą urozmaicić życie wirtualnych rodzin. Jest w czym wybierać, ponieważ przygotowano ponad setkę ras psów i blisko pięćdziesiąt ras kotów. Wśród tej ogromnej różnorodności znajdziemy zarówno jamniki, jak i charty afgańskie, teriery rosyjskie, chińskie Chow-Chowy czy też koty burmijskie oraz amerykańskie. Nie zabrakło nawet możliwości sprowadzenia do domu lisa albo szopa. Oczywiście każde ze zwierząt możemy niemal dowolnie modyfikować, poczynając od sylwetki, poprzez umaszczenie i sierść, kończąc na różnych dodatkach i strojach. Nic też nie stoi na przeszkodzie, żeby pobawić się w krzyżowanie dwóch różnych ras, co czasami daje nieoczekiwane efekty. Ilość detali i ustawień sprawia, że już w samym edytorze tworzenia zwierzaków można spędzić naprawdę długie godziny. Same czworonogi są traktowane, jak pełnoprawni członkowie rodziny. Podobnie jak w wersji podstawowej zachowano tu ograniczenie do ośmiu osób, a zatem maksymalnie możemy sprowadzić do domu siedem zwierząt i to pod warunkiem, że zdecydujemy się na prowadzenie jednego sima. Równie imponująco, co możliwości tworzenia zwierzaków, wypadają też interakcje, w jakie możemy z nimi wchodzić. Oprócz głaskania, przytulania czy wychodzenia na spacer można je również karmić, wpuszczać na sofę, tresować lub wrzucić zdjęcie pupila na simstagram. Działa tu zasada podobna, jak w przypadku simów - im więcej pozytywnych uczuć będziemy przekazywać zwierzakom, tym lepszą relację z nimi nawiążemy. Każdy zwierzak ma inny temperament oraz cechy charakteru. Czworonogi mogą być zatem pełne energii, chętne do zabawy, a przy tym nieposłuszne lub wręcz przeciwnie, nic nie stoi na przeszkodzie, żeby stworzyć przytulającego się obżartucha uwielbiającego cały dzień leżeć na kanapie. Całość interakcji dopełniają dopracowane i bardzo trafne animacje zwierzęcych zachowań, które wywołują uśmiech na twarzy. Dodatek wprowadza też zupełnie nowy region o nazwie Brindleton Bay. To urokliwa, nadmorska dzielnica położona wśród gór i lasów. Oprócz domów mieszkalnych i pustych parceli, nowa miejscówka oferuje sporo atrakcji. Znajduje się tu między innymi park rozrywki dla zwierząt, restauracja, tajemnicza wyspa z bezpańskimi zwierzakami oraz klinika weterynaryjna. Po mało ciekawym i opustoszałym Forgotten Hollow z dodatku Wampiry, Brindleton Bay prezentuje się znacznie ciekawiej. The Sims 4: Psy i koty to jedno z ciekawszych i bardziej rozbudowanych rozszerzeń do trzyletniej produkcji firmy Maxis. Oferuje wiele nowych elementów i możliwości, przy których fani serii - i futrzaków - z pewnością będą się dobrze bawić przez długi czas.