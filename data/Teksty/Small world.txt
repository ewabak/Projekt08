W kolorowym pudle znajdziemy dwie dwustronne plansze, nietypową kostkę, instrukcję, zestaw sporych rozmiarów kart pomocy oraz całą masę przeróżnych żetonów. A ponieważ jest to produkt od Days of Wonder, jest się czym zachwycać. Elementy są kolorowe, solidne, a poszczególne rasy nieco karykaturalne i zapadające w pamięć. Na uwagę zasługuje także przemyślana wypraska z wyciąganą tacką na żetony ras używane w trakcie gry. Do jednej rozgrywki może zasiąść jednocześnie od 2 do 5 graczy, a skalowalność zapewnia odpowiedni dobór mapy. Oczywiście czym mniej graczy, tym ciaśniej. Te dla dwóch i trzech graczy składają się z zaledwie dwóch segmentów, a dla czterech i pięciu są niemal dwukrotnie większe. Biorący udział w potyczce przez około godzinę będą starali się zdobyć jak najwięcej monet poprzez kontrolę jak największej liczby jak najcenniejszych obszarów. A to wszystko za pomocą karkołomnie skleconych ras, składających się ze zdolności specjalnej (Latające, Handlujące, Alchemicy, Podziemne, Niezłomne i kilkanaście innych) i samego gatunku (Elfy, Trolle, Niziołki, Ghule i wiele innych). Grę rozpoczynamy od wyboru jednej z wylosowanych cywilizacji. Pierwsza z brzegu jest darmowa, każda kolejna wymaga poniesienia opłaty w postaci monety. Następnie gracz bierze odpowiednią liczbę żetonów symbolizujących tę rasę wskazanej przez zestaw bitewny. Następnie przystępujemy do właściwego działania. Gracz w turze powinien przegrupować swoje oddziały (czyli podnieść te, które zdążył już wyłożyć na planszę w taki sposób, aby w każdym zajmowanym regionie został maksymalnie jeden żeton), a następnie swoimi siłami podbić pożądane regiony. Zasady walki są naprawdę banalne. Podbijać można tylko te obszary, które sąsiadują z tymi już przez nas zajmowanymi. Aby to zrobić, wystarczy położyć o dwa więcej żetonów swojej rasy niż już leży łącznie żetonów na danym polu. Przy ostatnim podboju w turze możemy skorzystać z kostki posiłków, która może wskazać wynik od 0 do 3. Dzięki temu przy odrobinie szczęścia nawet samotny śmiałek jest w stanie pokonać liczniejszą grupę przeciwnika. Wygnany z regionu gracz odkłada jeden żeton swojej rasy, a pozostałe podnosi, gotowe do podboju w kolejnej rundzie. Następnie gracz zlicza zajmowane przez jego rasę (lub rasy) regiony i dobiera tyle samo monet z banku, które następnie zakrywa. Prawda, że proste? Oczywiście zdolności wynikające z ras czy ich cech znacząco urozmaicają zabawę. Drugą opcją jest możliwość schyłku cywilizacji. Zakrywamy wtedy żetony swojej aktywnej rasy, a na każdym polu zostawiamy jedynie jeden z nich. Wymierająca rasa najczęściej traci swoją specjalną cechę, ale przynosi dochód na normalnych zasadach. Poza tym jednak nie można nią już podejmować żadnych nowych działań. Po co więc decydować się na tak radykalny krok? Otóż jeśli gracz nie posiada żadnej aktywnej rasy, w przyszłej rundzie wybierze nową spośród dostępnych, zapewne znacznie liczniejszą niż niedobitki starej, by na nowo rozpocząć podboje. Po upływie określonej liczby rund gra kończy się, każdy z graczy zlicza posiadane monety i zwycięzcą zostaje gracz, który ma ich najwięcej.