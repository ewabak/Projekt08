I to dosłownie. Największą wadą gry jest rozmiar jego pudełka. Pierwsza edycja zajmowała dwa razy więcej miejsca, ale pozwalała na spakowanie i posortowanie elementów planszówki bez większego problemu. Edycja druga, poprawiona, posiada standardowe, mniejsze pudełko, w którym ledwo upchniemy wszystkie elementy… Tym sposobem w opakowaniu mającym 30x30x12 cm znajdziemy 4 frakcje i 192 figurki, różnorodne kafelki terenu, ponad 200 kart i mnóstwo żetonów. Co ciekawe, gra ta nie posiada kości, zamiast tego istnieje specjalna „talia obrażeń”, zastępująca te popularne generatory losowości. Przygotowanie rozgrywki zaczynamy od wyboru naszej frakcji i wzięcia kafelka startowego. Następnie gracze na zmianę będą dokładać nowe obszary rozgrywki, zgodnie z wytycznymi, znajdującymi się w instrukcji. Większość nieświadomych graczy, którzy pierwszy raz będą toczyć bój w świecie Terrinoth, polegnie już na tym etapie. Podobnie jak w Zakazanych Gwiazdach, strategiczne rozmieszczenie kafli jest kluczowe na drodze do zwycięstwa. Ale to nie koniec pułapek czekających na młodych adeptów sztuki eksterminacji. Po stworzeniu obszaru gry, każda frakcja musi na nim umieścić żetony runów, puste oraz pełne. Celem gry jest zdobycie sześciu z nich, dlatego też nasza decyzja musi być rozważna i nastawiona na konkretną strategię. Oczywiście standardowo musimy jeszcze przygotować karty, talie obrażeń, żetony, figurki armii oraz bohaterów. Rozgrywka jest podzielona na pory roku, a w każdej z nich gracz może wykonać jeden z ośmiu dostępnych rozkazów. Każdy z nich ma inny numer oznaczający inicjatywę. Po zagraniu zakrytej karty, wszyscy odsłaniają swoje wybory i następuje wykonywanie akcji zapisanych na tych kartach, zaczynając od stratega posiadającego najniższy numer. Jakie akcje możemy zagrać? Przeróżne, od budowy fortyfikacji, przez ruch wojsk, rekrutację, aż po zbieranie surowców. Ważne jest natomiast to, że wszystkie zagrane przez nas karty wrócą na naszą rękę dopiero wiosną, dlatego nie możemy w ciągu roku zagrać kilka razy tej samej akcji. Na mapie, oprócz wcześniej wspominanych runów, znajdziemy neutralnych przeciwników – którzy za odpowiednią opłatą (żetony wpływu) mogą się przyłączyć do naszej armii! Oczywiście – sukces jest obarczony pewnym ryzykiem, wynikającym z kart wydarzeń, niemniej jednak opcja ta jest bardzo ciekawa i niejeden raz znacząco odmieni losy batalii. Przechodząc do jednostek, skupmy się najpierw na walce. System bitewny jest nader ciekawy. Każda jednostka posiada własną podstawkę w jednym z czterech dostępnych kształtów. Oprócz tego, figurki cechują się różną siłą bojową, punkami życia i umiejętnościami. W ten sposób niektóre z nich potrafią latać, a inne wskrzeszać poległych kompanów. Walka jest rozstrzygana zgodnie z rozpiską widniejącą na karcie frakcji, pierwsze atakują jednostki z pierwszego rzędu inicjatywy, następnie z drugiego i tak do ostatniego, piątego. Za każdą żywą figurkę gracz dociąga kartę obrażeń i sprawdza, co wylosował dla symbolu odpowiadającego podstawce tego wojownika. Na kartach tych możemy znaleźć zwykłe obrażenia oraz aktywacje umiejętności specjalnych. Gdy przypiszemy obrażenia i usuniemy jednostki, runda potyczki kończy się. Ekonomia gry jest bardzo prosta. Zdobywamy odpowiedni teren, możemy czerpać z niego surowce i rekrutować więcej jednostek. Niestety, nie ma żadnych możliwości rozbudowy naszych kopalni czy tartaków.