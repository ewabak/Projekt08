miany, rzecz jasna, zaszły w The Sims 4 i to rzucające się w oczy, a niektóre wręcz spektakularne. Nie chodzi oczywiście o samą rozgrywkę, bo zabawa w życie i hodowanie simowej rodziny jest tym, co w serii najbardziej genialne, a więc żadnych przeróbek nie wymaga. Na tapetę poszło jednak wszystko inne. Uproszczono co tylko się dało, ograniczając ilość zakładek, rezygnując z suwaków, z pomocą których dotąd projektując sima uzyskiwało się pożądaną wielkość poszczególnych elementów ciała, i minimalizując interfejs - na poczet większej intuicyjności obsługi gry. I trzeba przyznać, że to działa. Rzeczywiście sposób kształtowania ciała sima poprzez bezpośrednie wyciąganie czy spłaszczanie modelu w określonych jego punktach jest nie tylko wygodniejszy, ale też daje większe możliwości kreacji. Do tego stopnia, że bez problemu da się stworzyć wirtualnego sobowtóra prawdziwej osoby. Przydałoby się wprawdzie, aby dało się formować twarz w nieco większym zakresie, ale twórcy boją się chyba w tej kwestii braku zahamowań graczy, którzy mogliby tworzyć zdeformowane karykatury, mało przypominające ludzi. Tak, kreator simów jest teraz narzędziem jeszcze bardziej zaawansowanym i intuicyjnym w obsłudze. Jedynie wzrostu nie można tutaj określać, za to z całkowitych nowości do wyboru mamy różne typy sylwetki i możliwość pracy nad każdą w ramach muskulatury, ilości tkanki tłuszczowej, a nawet wielkości poszczególnych mięśni. Możemy powiększyć biust, biodra, zwęzić talię czy zaokrąglić lub wyszczuplić łydki czy ramiona - taka różnorodność to naprawdę coś pięknego w świecie simów. Ciekawostką jest też kilka rodzajów chodów, którymi można podkreślić osobowość postaci. Tę ostatnią rozrysowano w drzewko - na starcie wybieramy aspirację i dostajemy darmową premiową cechę, która współgra z daną aspiracją, kolejne cechy wybieramy już sami na starych zasadach. Ale to i tak byłyby niewielkie zmiany, gdyby nie owa spektakularna nowość The Sims 4, czyli emocje. Tylko komu? Graczom? Najwidoczniej tak. Z takiego założenia wychodzą twórcy gry. Wszystko bowiem pięknie - emocje, naturalność, animacje, ulepszony edytor tworzenia postaci, budowania i poprawiona SI... tyle że świat gry tak straszliwie ubogi. Zniknęło większość opcji, którymi cieszyliśmy się w trójce. Ja rozumiem, że przesiadka na podstawową wersję zawsze jest bolesna tuż po obcowaniu z podstawką i tysiącem dodatków do niej, The Sims 4 bije jednak pod tym względem na głowę poprzednie odsłony gry. Nie ma nawet noworodków, nie ma mieszania kolorów w edytorze, brak pojazdów, większości zawodów, basenów, cmentarzy czy restauracji... To naprawdę smutne, bo nie mamy do czynienia ze zmianą silnika, która by mogła uzasadnić taki minimalizm. Drastyczny skok jakości kosztem zawartości gry byłby do przełknięcia, zwłaszcza gdy w perspektywie mamy już wizję długiej kolejki dodatków. Ale nie ma żadnego wielkiego skoku, a jeśli już, to raczej na nasze portfele. Zważywszy na markę, budżet gry i miliony fanów naprawdę wiernych serii... cóż, można czuć tylko niesmak.