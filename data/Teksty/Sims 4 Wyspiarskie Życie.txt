Simowie nigdy nie lubili tak podróżować i zwiedzać świat gry, jak w jej czwartej odsłonie, od kiedy to nie są niemal w ogóle przywiązani do własnej parceli, a otaczający ich świat otworzył się jeszcze mocniej, niż w “trójce”. Nic więc dziwnego, że EA postanowiło uraczyć nas jednym z gorętszych (i to dosłownie) dodatków, znanym z The Sims 3. Wtedy znany był jako Rajska Wyspa, teraz zaś na sklepowych półkach szukamy Wyspiarskiego Życia. Na papierze dodatek wprowadza całkiem sporo nowych rzeczy. Chociaż mało z nich jest tak naprawdę “nowych” dla serii - dla każdego, kto pamięta Rajską Wyspę, będzie to powrót na znane śmieci. Nie tylko większość aktywności będzie podobna, ale też po raz kolejny w grze spotkamy syreny. A nawet sami będziemy mogli tą podwodną istotą zagrać. Mimo wszystko Wyspiarskie Życie to dla naszych Simów z “czwórki” okazja do złapania oddechu, chodzenia boso i… dorabiania sobie pracami dorywczymi. Pierwszą dużą nowością, jaka spotyka nas w dodatku, jest zupełnie nowe otoczenie - archipelag wysp Sulani. Składają się na niego trzy otoczenia - wioska rybacka, tropikalny raj i otoczenie aktywnego wulkanu, który okazjonalnie potrafi… wybuchnąć. Wylatujące z niego gorące skały i fragmenty lawy mogą w skrajnym przypadku nawet zabić naszego Sima. Natura bywa okrutna. Wyspiarskie życie daje nam także większą swobodę przy budowie oraz rozbudowie naszych chatek lub całkiem zwyczajnych domów. Możemy bowiem, wznosząc budynek na palach, wysunąć go nad powierzchnię wody, zamieniając taras w niewielkie molo. Nie zabrakło oczywiście nowych elementów w trybie budowania - łącznie ponad 100 nowych przedmiotów. Kolejna setka nowości pojawia się w trybie kreacji Simów. To fryzurki, luźne ciuszki, japonki, kwiaty we włosach… wakacje w pigułce. Archipelag Sulani to w większości dżungle, piaszczyste plaże i oczywiście woda. Nic więc dziwnego, że twórcy zdecydowali się przeprojektować animacje pływania - będziemy wykonywać tę czynności znacznie częściej, niż w jakiejkolwiek innej odsłonie (no, chyba, że paraliśmy się zawsze topieniem Simów poprzez usuwanie drabinek w basenie ;) ). A pływać możemy rekreacyjnie, podziwiać rafę pływając z rurką, czy też nurkować. W wodach Sulani okazjonalnie pojawiają się także przyjazne delfiny i znacznie bardziej groźne rekiny. I tak, fani filmu “Szczęki” nie będą zawiedzeni - nasz Sim może zostać rozszarpany przez groźną bestię. Nie odpływajcie za daleko!