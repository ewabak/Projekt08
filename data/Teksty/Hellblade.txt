Główna bohaterka Hellblade: Senua's Sacrifice to celtycka wojowniczka imieniem Senua, która rusza na poszukiwania duszy swojego ukochanego w piekle Wikingów. Gdyby na tym zakończyć zarys fabuły nowego dzieła studia Ninja Theory, mogłoby się wydawać, że fabuła stanowi jedynie pretekst do rozgrywki. W istocie jednak sprawa jest dużo bardziej skomplikowana, bo autorzy podejmują tematykę zaburzeń psychotycznych, efektem czego jest przenikanie się opowieści z mechaniką rozgrywki na każdym kroku. Już od samego początku dziewczyna doświadcza licznych halucynacji. W toku rozgrywki zaczyna słyszeć głosy, które podpowiadają jej, co powinna zrobić, a czego nie należy czynić. Wielokrotnie owe głosy są ze sobą sprzeczne, co oczywiście stanowi jeden z aspektów psychozy. Hellblade: Senua's Sacrifice to nie tylko szepty do ucha, ale i wizje protagonistki. Bardzo często nie jest ona w stanie odróżnić tego, co prawdziwe, z tym, co jest jedynie wytworem wyobraźni. Gracz ogląda więc te same lokacje z rozmaitych perspektyw, dostrzegając ile filtrów twórcy nałożyli na poszczególne obiekty otoczenia i... współczując bohaterce. Jednocześnie takie podejście do tematu sprawia, że odbiorca ma ochotę zasięgnąć więcej informacji o psychozie z innych źródeł, a o to przecież twórcom chodziło. Senua na naszych oczach stopniowo popada w obłęd. Dziewczyna przeraźliwie krzyczy, niespokojnie rozgląda się dookoła i stara się znaleźć racjonalne wyjaśnienie dla swojego zachowania. Często widzimy jej bezradność, cierpienie i strach. Halucynacje dotykają jej najgłębszych lęków, a ona mimo przerażenia nie cofa się, aby uratować ukochanego. Oczywiście nie byłoby to możliwe, gdyby nie świetna kreacja Meliny Juergens, czyli aktorki, która użyczyła swojej aparycji głównej bohaterce Hellblade. Ogromne znaczenie ma fakt, że Ninja Theory współpracowało z osobami cierpiącymi na choroby psychiczne, a także lekarzami zajmującymi się tą chorobą. Dzięki temu udało się przygotować zapadającą w pamięć postać głównej bohaterki, a także - uwaga - idealnie wpasowującą się w to mechanikę zabawy. Musicie bowiem wiedzieć, że poszczególne rozwiązania oferowane przez twórców nie zostały wymyślone na potrzeby gameplaya, ale powstały w oparciu o doświadczenia pacjentów. Hellblade: Senua's Sacrifice jest liniową przygodówką akcji z perspektywy trzeciej osoby. Na pierwszy rzut oka widzimy, że tytuł pozbawiony jest jakiegokolwiek interfejsu użytkownika. Małym wyjątkiem od tej reguły jest specjalny wskaźnik skupienia, które podczas walki z przeciwnikami oferuje możliwość spowolnienia czasu. Starcia z wrogami zrealizowano tutaj w ciekawej formie, stanowiącej połączenie For Honor oraz Dark Souls. Położenie kamery przypomina dzieło Ubisoftu, natomiast konieczność wykonywania uników i wyprowadzania ciosów w dogodnym momencie przywołuje na myśl twórczość From Software. Mamy szybki i wolny atak, możemy również blokować ciosy oraz wykonywać uniki. Pojedynki bywają niezwykle dynamiczne, ale bardzo dobre wrażenie momentami psuje niewielka różnorodność oponentów (na ekranie zobaczymy bodajże pięć rodzajów przeciwników) oraz dwa rodzaje broni (bez możliwości wyboru; na pewnym etapie zabawy bohaterka otrzymuje po prostu nowy, lepszy miecz). 