wą przygodę gracze rozpoczynają od rozłożenia planszy oraz wybrania ewentualnych rozszerzeń gry, których chcieliby użyć, co może mieć wpływ na liczbę dodatkowych kart z dodatków, jakie trzeba będzie wtasować do poszczególnych talii przygód, ekwipunku etc. Następnie wybieramy postacie i startowy ekwipunek, czary, sprzymierzeńców oraz żetony statystyk –  Życie, Siłę oraz Moc. Tury graczy następują zgodnie z ruchem wskazówek zegara. Podczas nich rzuca się jedną lub dwiema kośćmi, a wynik rzutu określa, o ile pól na mapie przemieści się figurka naszego bohatera. Zakończywszy ruch, gracz wykonuje polecenia z pola, na którym się zatrzymał. Najczęściej będzie to dociągnięcie odpowiedniej ilości kart przygód. Wydarzenia mogą być przeróżne: możemy napotkać potwory, wędrowne karawany, sprzymierzeńców, przedmioty (pozostawione czy też zgubione przez poprzednich właścicieli). Karta przygody na ogół zawiera również instrukcję dotyczącą wykonania opisanej akcji. Jeśli napotkamy potwora, to dochodzi do konfrontacji, na skutek której obie strony rzucają kośćmi. Do wyniku rzutu dodajemy wartość swojej siły lub mocy (w zależności od tego, z której z nich korzystamy podczas danej walki). Przed rzutem gracz może wspomóc się bronią lub innym przedmiotem dodającym bonusy do współczynników walki. Może także rzucić zaklęcie, jeśli tylko jego tekst pozwala użyć go przed walką. Uzyskaną w ten sposób, poprzez zsumowanie poszczególnych aspektów, wartość, porównujemy z analogicznie osiągniętymi wynikami przeciwnika. Wiadomo… Zwycięża lepszy. Po walce gracze zatrzymują karty pokonanych potworów. Mogą ich później użyć, aby zwiększyć swoją moc lub siłę, wydając odpowiednią ilość kart o łącznej wartości 7 punktów danej statystyki. Po rozpatrzeniu przygody tura danego gracza dobiega końca i następny śmiałek wkracza do akcji (zgodnie z ruchem wskazówek zegara). W ten oto sposób przebiegają kolejne rundy, w których gracze będą wędrować przez trzy krainy tworzące świat Magii i Miecza. Przygodę rozpoczynamy od Krainy Zewnętrznej (okalającej planszę), gdzie będziemy przemierzać pola, lasy, okazjonalnie napotykając również ruiny, gospody, wioski czy miasto, a także most strzeżony przez wartownika, który zezwoli na przeprawę tylko najsilniejszym. Ci, którzy przejdą przez most, trafią do Krainy Środkowej, w której czyha więcej niebezpieczeństw – nie jest to miejsce dla niedzielnych poszukiwaczy przygód. Można tutaj natrafić na mrocznego rycerza lub zagubić się na pustyni, na której grasują rozbójnicy. Znajdziemy tu także świątynię (możemy się w niej pomodlić i uzyskać łaski) oraz jaskinię – przebywający w niej czarownik zleci nam zadanie. Jeśli uda nam się je wykonać, zostaniemy obdarzeni tytułowym Talismanem – potężnym artefaktem, który pozwoli nam przekroczyć Tajemne Wrota do Krainy Wewnętrznej. To właśnie w niej znajdziemy legendarną Koronę Władzy – cel gry (jej zdobycie jest gwarantem zwycięstwa).
