Początkowo każdy z klanów różni się jedynie nazwą, grafikami oraz modelami figurek. Wszystkie istotne dla gry statystyki są identyczne. Ten stan rzeczy szybko się jednak zmienia, a to za sprawą różnorodnych kart pozwalających ulepszać nasze jednostki, przyzywać potwory czy zyskiwać specjalne zdolności. Karty te będziemy (na początku każdej z trzech epok) pozyskiwać za pomocą draftu. Poza ulepszeniami, można wśród nich znaleźć jeszcze wyprawy (specjalne misje, których wykonanie zagwarantuje rozwój naszego klanu oraz punkty chwały), a także karty, które zapewnią nam przewagę w walce. Gdy każdy skompletuje swoją „rękę”, następuje faza akcji. Podczas niej będziemy wydawać nasz drogocenny szał (punkty akcji) aby opłacić: rozwój klanu, wystawienie na planszę nowych jednostek, drakkarów czy potworów lub poruszanie tych już istniejących. Co ciekawe, wszczynać walki, plądrować i zagrywać wyprawy można zupełnie za darmo, jednak warunkiem jest posiadanie jakiegokolwiek niezużytego jeszcze „szału. Kiedy ten się skończy, musimy odczekać, aż pozostali gracze wykorzystają swoją rezerwę. Plansza składa się z kilku regionów, a te dzielą się na obszary (w każdym mieści się określona liczba jednostek). Każdy z nich ma też przypisany losowo żeton wyznaczający nagrodę za jego splądrowanie. Może to być podniesienie jednej z trzech cech naszego klanu lub, po prostu, dodatkowa chwała. Środkowy region (sąsiadujący ze wszystkimi innymi) to mistyczny Yggdrasil, który nie ma żadnego limitu jednostek. Co więcej, śmiałkowi, któremu udałoby się go splądrować, przysługuje podniesienie wszystkich trzech statystyk. Ponadto jeden z obszarów oznaczony jest jako ten, który po bieżącej rundzie zostanie zniszczony. Do każdej pary sąsiadujących regionów przylega zaś fiord, z którego mogą nas wspierać drakkary, czyli nasze łodzie. Walkę prowokuje się poprzez plądrowanie regionu, w której obecna jest choć jedna nasza jednostka. Tutaj dochodzimy do jednego z bardzo ciekawych mechanizmów zastosowanych w Blood Rage. Każdy z przeciwników może ulec pokusie przyłączenia się do nadciągającej potyczki i przenieść jedną ze swoich jednostek z sąsiedniego regionu, do tego właśnie plądrowanego, stając niejako w jego obronie (o ile dla tej jednostki jest jeszcze miejsce). Następnie każdy z biorących udział w walce zlicza siłę swoich figurek i zagrywa jedną zakrytą kartę z ręki. Ostatecznie odkrywamy karty, rozpatrujemy specjalne zdolności i doliczamy ewentualny bonus do siły. Wszystkie jednostki, które nie wygrały bitwy, wycinane są w pień i przenoszone do Valhalli. Jeśli plądrujący zwyciężył, region nie nadaje się do ponownego splądrowania aż do następnej epoki, a gracz podnosi (najczęściej) jedną ze statystyk swojego klanu. Gdy każdy z grających zużyje swój szał, następuje ujawnienie zakrytych dotąd wypraw, a za te zrealizowane przyznawane są punkty. Dodatkową nagrodą jest podniesienie jednej ze swoich statystyk. Następnie oznaczony wcześniej region zostaje zniszczony, a wszystkie przebywające w nim figurki zabite. Ponieważ jest to chwalebna śmierć, ich właściciel zostaje nagrodzony dodatkowymi punktami. Następnie każda z poległych istot powraca z zaświatów, aby w przyszłej erze wspomóc swoich pobratymców. Druga i trzecia epoka przebiegają analogicznie do pierwszej, ale karty w nich używane są potężniejsze niż te z poprzednich rund. Na sam koniec do zdobytych punktów doliczane są premie za wyjątkowo wysoko rozwinięte statystyki. Zwycięzcą zostanie oczywiście ten gracz, którego klan okryje się największą chwałą, czyli zgromadzi najwięcej punktów.

 